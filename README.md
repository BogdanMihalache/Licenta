Pornind de la expansiunea serviciilor digitale de muzică și în consecință de la nevoia de a organiza cantitatea masivă de melodii distribuite online după anumite criterii, se studiază modalitățile de detecție automată a genurilor muzicale din secvențele audio prin intermediul rețelelor neurale adânci. 

În scopul cercetării unor soluții cât mai performante, se pornește de la implementarea unor tipuri consacrate de rețele neurale adânci, precum MLP, CNN, RNN (LSTM) și se ajunge inclusiv la proiectarea de arhitecturi hibride, care presupun paralelizarea blocurilor convoluționale cu cele recurente în scopul creșterii performanțelor.

Toate modelele vor fi implementate în Python cu ajutorul bibliotecilor dedicate precum Tensorflow (Keras), Scikit-learn și NumPy. 

Pentru antrenarea, evaluarea și compararea rețelelor se va opera cu baza de date publică GTZAN, ale cărei secvențe audio vor fi prelucrate și augmentate cu ajutorul librăriei de specialitate Librosa.
